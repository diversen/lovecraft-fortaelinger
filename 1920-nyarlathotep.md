# Nyarlathotep

#### 1920

Nyarlathotep ... det kravlende kaos ... jeg er den sidste ... jeg vil tale til den lyttende tomhed ...

Jeg husker ikke eksakt hvornår det begyndte, men det var måneder siden. Den generelle spænding var forfærdelig. Til tidens politiske og sociale omvæltninger blev der tilsat en mærkelig og rugende forventning om hæslig fysisk fare; en udbredt og altomfattende fare, som kun kan tænkes i de mest forfærdelige af nattens fantasmer. Jeg husker, at folk gik rundt med blege og bekymrede ansigter, og hviskede advarsler og profetier, som ingen bevidst turde gentage eller anerkende for sig selv, at han havde hørt. En følelse af monstrøs skyld var på denne jord, og ud af afgrundene mellem stjernerne fejede kolde strømninger, som lod mænd ryste i mørke og ensomme steder. Der var en dæmonisk forvandling i årstidernes skiften - efterårets varme dvælede grueligt, og alle følte at verdenen, og måske universet, havde skiftet til andre guder eller kræfter, som var ukendte. 

Og det var dengang at Nyarlathotep kom ud af Egypten. Hvem han var kunne ingen sige, men han var af de gamles blod og lignede en Farao. De egyptiske bønder knælede, da de så ham, men kunne ikke sige hvorfor. Han sagde, at han var steget ud af syvogtyve århundreders mørke, og han havde hørt beskeder fra steder på denne planet. Til civilisationens lande kom Nyarlathotep, mørklødet, slank og skummel, og han købte altid mærkelige instrumenter af glas og metal og skabte instrumenter, som var endnu mere mærkelige. 

Han talte meget om videnskaberne - om elektricitet og psykologi - og viste forestillinger, som sendte tilskuerne målløse bort, men som lod hans berømmelse svulme til en ekstrem art. Mænd rådede hinanden til at se Nyarlathotep, og de rystede. Og hvor Nyarlathotep gik, der forsvandt ro og hvile; de små timer blev fyldt med skrig og mareridt. Aldrig før havde skrig fra mareridt været et offentligt problem; nu ønskede de vise næsten, at de kunne forbyde søvn i de små timer, sådan at skrigene i mindre omfang måtte forstyrre den blege, medlidende måne, som glimtede på grønt vand, svævede under broer, mens gamle kirketårne smuldrede mod en sygelig himmel. 

Jeg husker, da Nyarlathotep kom til min by - den store, gamle og forfærdelige by, fyldt med kriminalitet uden ende. Min ven havde fortalt mig om ham og om den umådelige fascination ved fristelserne i hans åbenbaringer, og jeg brændte af iver for at undersøge hans yderste mysterier. Min ven fortalte, at de var mere frygtelige og imponerende end de mest feber-ramte forestillinger; det som blev kastet op på en skærm i det mørke rum profeterede ting, som kun Nyarlathotep turde profetere; og i gnisternes dans blev der taget det fra mænd, som aldrig før var taget fra mænd, og som kun kan ses i øjnene. Og jeg hørte det antydet i udlandet, at de som kendte Nyarlathotep så syner, som ingen andre så. 

Det var i det varme efterår, at jeg gik gennem gaderne med urolige skarer for at se Nyarlathotep; gennem den kvælende nat og op ad de endeløse trapper og ind i rummet. Og på skyggerne kastet mod skærmen så jeg hætteklædte former mellem ruiner, og gule, onde ansigter som stirrede frem bag faldne monumenter. Og jeg så verdenen kæmpe mod mørket; mod bølger af destruktion fra det yderste rum; hvirvlende, kæntrende; kæmpende omkring den tiltagende afkølning af solen. Så legede gnisterne på fantastisk vis foran de forreste tilskuere, og hår rejste sig, mens skygger, mere groteske end jeg kan berette, gled ind i deres hoveder. Og da jeg, som var mere kold og videnskabelig end de andre, rystet mumlede min protest, "svindler" og "statisk elektricitet", drev Nyarlathotep os alle ud, ned af de svimlende trapper, ud i den varme, fugtige og forladte midnats gader. Jeg skreg højt, at jeg ikke var bange; at jeg aldrig ville blive bange; og andre skreg med mig for trøst. Vi svor til hinanden, at byen var nøjagtig den samme, og stadig i live; og da de elektriske lys begyndte at forsvinde, forbandede vi selskabet igen og igen, og lo af de mærkelige ansigter, som vi lavede. 

Jeg mener, at vi følte noget som kom fra den grønne måne. Vi begyndte at afhænge af dens lys og vi gled ind i ufrivillige formationer. Det syntes som om, at vi kendte vores destinationer, selvom vi ikke turde tænke på det. Vi kiggede på fortorvet og fandt fliserne løse og fortrængt af græs, og der var knap en linje af rustent metal at vise, hvor sporvognene havde kørt. Og igen så vi en sporvogn, alene, uden vinduer, i ruin, liggende næsten på siden. Da vi kiggede hen over horisonten, kunne vi ikke se det tredje tårn ved floden, og bemærkede at omridset af det andet tårn var ujævnt i toppen. Så blev vi delt op i smalle rækker, og hver række blev trukket i hver sin retning. En forsvandt i en smal gyde mod venstre, og efterlod sig kun et ekko af et chokerende suk. En anden gled ned i en undergrundsbane tildækket af ukrudt, hylende med en latter som syntes vanvittig. Min egen række blev trukket ud mod det åbne land, og jeg følte øjeblikkeligt en kulde, som ikke skyldtes efteråret; for da vi vandrede ud på den mørke hede, så vi omkring os det forbandede måneskin lyse i sne. Vi betragtede omkring os sne, uden spor, uforklarligt sne, fejet i alene en retning, mod en kløft, mørk og med glinsende vægge. Rækken virkede nu meget tynd, mens den stampede sig drømmende mod kløften. Jeg faldt bagud, og den sorte åbning i det grønt oplyste sne var rædselsvækkende, og jeg syntes at høre efterklangen af en foruroligende jamren, mens mine kammerater forsvandt; men min magt til at standse var svag. Som om at jeg var hidkaldt af dem, som gik foran mig, og jeg svævede halvt mellem titanske snedriver, sitrende og bange, ind i et blindt vortex af utænkelighed.

Skrigende sansende, stumt delerium, kun guderne kan fortælle. En syg, følsom skygge, vriden af hænder, som ikke er hænder, og hvirvlende blindt gennem skrækkelige midnætter af råden skabelse, lig af døde verdener med sår som var byer, vinde med lig som pudser blege stjerner og får dem til at glimte langsommere. Bagved verdenerne vage spøgelser af monstrøse ting; halvt sete rækker af ikke indviede templer, som hviler på navnløse sten under rummet og rækker op mod svimlende tomrum over sfærerne af lys og mørke. Og gennem universets afskyelig kirkegård de dæmpede, sindssyge slag på trommer og den tynde, ensformige klynken af blasfemiske fløjter fra utænkelige, uoplyste kamre bagved tiden; denne afskyelige dunken og piben, hvortil der danses langsomt, akavet og absurd, den gigantiske, obskure ultimative gud - de blinde, stemmeløse, tankeløse gargoyler, hvis sjæl er Nyarlathotep. 
